# -*- mode: mandoku-view; -*-
#+TITLE: 元朝典故編年考
#+DATE: 2015-08-24 22:51:04.287500
#+PROPERTY: ID KR2m0019
#+PROPERTY: BASEEDITION WYG    
#+PROPERTY: JUAN 提要
<pb:KR2m0019_WYG_000-1a>¶
欽定四庫全書　　　　　史部十三¶
　元朝典故編年考　　　　政書類一(通制之屬/)¶
　　提要¶
　　　　(臣/)等謹案元朝典故編年考十卷¶
　　　國朝孫承澤撰原本不著名氏今知為承澤作¶
　　　　者大典志載承澤所著有元朝典故編年考¶
　　　　與此本合也其書取元代朝廷事實分代編¶
　　　　輯正史以外更采元人文集以附益之共為¶
<pb:KR2m0019_WYG_000-1b>¶
　　　　八卷元史冗複漏略殊乏體裁此雖不能詳¶
　　　　悉釐正而削繁増簡具有首尾差易省覽其¶
　　　　第九卷為元朝秘史第十卷附遼金遺事小¶
　　　　序謂元有秘史十卷續秘史十二卷前卷載¶
　　　　沙漠始起之事續卷載下燕京滅金之事葢¶
　　　　其國人所編記書藏楚中不傳偶從故家見¶
　　　　之録續卷末以補史所不載云云考其所引¶
　　　　並載永樂大典元字韻中互相檢勘一一相¶
<pb:KR2m0019_WYG_000-2a>¶
　　　　同疑本元時秘冊明初修書者或嘗録副以¶
　　　　出流傳在外故承澤得而見之耳所記大都¶
　　　　瑣屑細事且間涉荒誕葢亦傳聞之辭輾轉¶
　　　　失真未足盡以為據然究屬元代舊文世所¶
　　　　罕覯自永樂大典以外惟見於此書與正史¶
　　　　頗有異同存之亦足以資㕘訂也乾隆四十¶
　　　　六年十月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
<pb:KR2m0019_WYG_000-2b>¶
　　　　　　　　總　校　官　(臣/)　陸　費　墀¶
